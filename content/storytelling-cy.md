+++
date = "2016-02-10T09:11:29Z"
draft = false
title = "Adrodd Storïau gyda Space Scoop"

tags = ['storytelling-cy']
+++

Defnyddio Space Scoop, storïau newyddion am seryddiaeth i blant, yn sylfaen i weithgaredd ysgrifennu creadigol a lluniadu sy’n addysgu’r disgyblion am ryfeddodau’r cosmos, ac wedyn defnyddio telesgopau robotig LCOGT i’w harchwilio eich hun!

**This activity was written by Sarah Reed**

##### Amcanion Dysgu

- Dysgu nodi a disgrifio amrywiaeth o wrthrychau seryddol.
- Ymgyfarwyddo â newyddiaduraeth seryddol a gwyddonol a gwella meddwl a sgiliau creadigol, llythrennedd a sgiliau gwaith tîm.

##### Deunyddiau

- Pensiliau a phapur i bob disgybl
- Nifer o gopïau o gyhoeddiadau Space Scoop(ar gael fan hyn: [www.spacescoop.org/cy/](http://www.spacescoop.org/cy/):
		- [Rhamant Serol i’w Orffen Mewn Anobaith](http://www.spacescoop.org/cy/scoops/1508/rhamant-serol-i-w-orffen-mewn-anobaith/)
		- [Dysgu o'r Sêr: Ailgylchu Cosmig](http://www.spacescoop.org/cy/scoops/1538/dysgu-or-sêr-ailgylchu-cosmig/)
		- [Llwch y Gofod](http://www.spacescoop.org/cy/scoops/1722/llwch-y-gofod/)
		- [Ble’r aeth y sêr gwib uwchben?](http://www.spacescoop.org/cy/scoops/1725/ble-r-aeth-y-sêr-gwib-uwchben/)
		- [Galaethau yn Gymdogion Drwg](http://www.spacescoop.org/cy/scoops/1452/galaethau-yn-gymdogion-drwg/)
		- [Galaethau’n Cwrdd i Greu Arddangosfa Drawiadol](http://www.spacescoop.org/cy/scoops/1453/galaethau-n-cwrdd-i-greu-arddangosfa-drawiadol/)

##### Gwybodaeth Gefndir:

		Tra bo seryddwyr proffesiynol yn ymdrechu i ehangu ein dealltwriaeth o’r Bydysawd, mae cyfathrebwyr gwyddoniaeth yn gwneud gwaith yr un mor bwysig: rhannu’r wybodaeth newydd hon gyda’r cyhoedd. Mae cyfathrebu seryddiaeth yn arbennig o bwysig i blant, a’r nod wrth dynnu eu sylw at ddarganfyddiadau newydd cyffrous yw eu hysbrydoli i ddatblygu diddordeb mewn gwyddoniaeth a thechnoleg. 

##### Cyfarwyddiadau

1)	Rhannwch y dosbarth yn grwpiau o bedwar.  

2)	Argraffwch amrywiaeth o wahanol erthyglau Space Scoop fel bod gan bob grŵp stori wahanol. 

![Space Scoops](/images/spacescoops.png)

3) Dosbarthwch yr erthyglau fel mai’r stori Space Scoop y mae eu grŵp nhw’n gweithio arni’n unig y bydd y plant yn ei gweld (bydd pob aelod o’r grŵp yn gweithio ar yr un erthygl, a bydd gan bob grŵp stori wahanol).

4) Gofynnwch i’r disgyblion ddarllen drwy’r stori Space Scoop a gawsant yn ofalus.

5) Ar ôl iddyn nhw orffen, gofynnwch i’r plant gau eu llygaid a dychmygu eu bod mewn llong ofod a’u bod yn gallu gweld y gwrthrych(au) neu ddigwyddiad seryddol y mae’r stori Space Scoop yn sôn amdano.

6) Gofynnwch iddyn nhw ysgrifennu disgrifiad o’r gwrthrych(au) neu ddigwyddiad  ar ffurf adroddiad gan lygad-dyst. Pwysleisiwch bod angen defnyddio llawer o ansoddeiriau. 

7) Dwedwch wrth  y plant am gyfnewid eu storïau gyda rhywun o grŵp arall. Wedyn gofynnwch iddyn nhw dynnu llun o’r gwrthrych neu’r digwyddiad seryddol sy’n cael ei ddisgrifio gan eu cyd-ddisgybl. Rhaid i’r llun fod yn seiliedig ar adroddiad y llygad-dyst yn unig, ac nid ar stori wreiddiol Space Scoop.

8) Yn olaf, gofynnwch i’r plant fynd i bâr gyda’r person y gwnaethon nhw gyfnewid stori â nhw: 

	a) A yw’r lluniau’n debyg i’r hyn a ddychmygai adroddwyr y stori o ran golwg y gwrthrychau neu ddigwyddiad wrth ysgrifennu adroddiad y llygad-dyst (neu a ydyn nhw’n debyg i’r lluniau a ddefnyddiwyd yn Space Scoop)? Os ydyn nhw’n wahanol, gofynnwch iddyn nhw geisio darganfod pam. 

    b) A allai adroddwr y stori fod wedi defnyddio mwy o ddisgrifiad i helpu’r darllenydd? Neu a yw’r gwrthrych neu’r digwyddiad seryddol hwn mor rhyfedd ac od fel bod llawer o wahanol syniadau ynglŷn â sut olwg sydd arno, a bod y cyfan yr un mor gywir? A yw seryddwyr proffesiynol, hyd yn oed, yn gwybod sut olwg sydd arno go iawn?

![Storytelling Workshop](/images/storytelling.png)

##### Casgliad:

Dewiswch eich hoff grŵp ar sail eu haddasiad o’r stori Space Scoop a gawsant. Cynhaliwch sesiwn arsylwi gan ddefnyddio’r telesgopau robotig a rhowch gyfle i’r grŵp a enillodd ddewis tri gwrthrych i’w harsylwi o’r rhestr a roddir.
  

