+++
date = "2016-02-10T09:11:29Z"
draft = false
title = "Gweld yr Anweladwy"

tags = ['invisible-cy']
+++
 
Yn y gweithgaredd hwn bydd y disgyblion yn archwilio golau anweladwy gan ddefnyddio teclyn rheoli o bell (remote control) a ffôn camera. Byddant yn dysgu am wahanol ddefnydd a wneir o olau, cyn cynnal sesiwn arsylwi gyda’r telesgopau robotig a fydd yn caniatáu iddynt gymharu golygon ar y Bydysawd mewn golau gweladwy ac anweladwy. 

#### Amcanion Dysgu

- Deall bod gwahanol fathau o olau.
- Arddangos golau isgoch ac archwilio mathau eraill o olau yn y sbectrwm electromagnetig.
- Darganfod sut mae gwahanol fathau o olau yn datgelu gwahanol rannau o’r Bydysawd.

#### Deunyddiau

- Teclyn rheoli o bell (remote control)
- Camera neu ffôn camera 

*I bob disgybl*
- Taflen waith Golau Anweladwy (Atodiad 6)
- Llechen

#### Gwybodaeth Gefndir

Mae golau gweladwy yn fath o don electromagnetig. Math o don ynni yw’r rhain sydd â maes trydanol a maes magnetig. Caiff mathau eraill o don electromagnetig (golau) eu dosbarthu yn ôl eu hamledd. O’r amledd isaf i’r uchaf, dyma nhw: Radio, Micro-don, Isgoch, Uwchfioled, Pelydr X, Pelydr Gama, ac mae golau gweladwy yn y canol. 

![EM Spectrum](/images/ELMspectrum.jpg)

*Radio*: Tonnau radio sydd â’r donfedd hiraf, yn amrywio o ychydig gentimetrau i ychydig kilometrau. Caiff tonfeddi radio eu defnyddio’n gyffredin i drawsyrru gwybodaeth, er enghraifft: radio, lloerennau, radar a rhwydweithiau cyfrifiadur. 

*Micro-don*: Mae micro-donnau fymryn yn fyrrach na thonnau radio, a chânt eu mesur mewn centimetrau. Caiff micro-donnau eu defnyddio i gynhesu bwyd, trawsyrru gwybodaeth a rhagweld y tywydd hyd yn oed.

*Isgoch*: Mae unrhyw beth sy’n rhoi gwres yn allyrru tonnau isgoch, gan gynnwys pobl. Caiff isgoch ei ddefnyddio mewn teclynnau rheoli o bell. 

*Uwchfioled*: Mae uwchfioled o’r haul yn achosi i’n croen gael lliw haul neu losgi. Yn ffodus, mae haen osôn y ddaear yn ein diogelu rhag y rhan fwyaf o olau uwchfioled yr haul.

*Pelydr X*: Mae gan belydr x donfeddi hyd yn oed yn fyrrach na thonnau uwchfioled. Gall golau pelydr X deithio drwy feinwe feddal, a dyma pam ein bod yn eu defnyddio i dynnu lluniau o’n hesgyrn. 

*Pelydr Gama*: Pelydr Gama sydd â’r tonfeddi byrraf o’r holl fathau o olau. Mae hyn yn golygu mai nhw sydd â’r ynni mwyaf. Caiff pelydr Gama eu hallyrru gan rai o’r digwyddiadau ffyrnicaf ym myd natur, fel ffrwydron niwclear ac uwchnofâu.

#### Cyfarwyddiadau

1) Rhowch daflen waith Golau Anweladwy (Atodiad 6) i bob disgybl gyfeirio ati yn ystod yr arddangosiad.

2) Dechreuwch drwy ofyn i’r disgyblion sut maen nhw’n meddwl mae teclyn rheoli o bell (remote control) yn gweithio. Esboniwch fod y teclyn yn rhyngweithio â’r ddyfais (teledu, taflunydd ac ati) drwy fath o olau sy’n cael ei alw’n isgoch.

3) Gydag LED y teclyn yn weladwy i’r dosbarth, pwyswch fotwm ar y teclyn. A ydyn nhw’n gweld pelydryn o olau? Pam ddim? A yw’r teclyn wedi torri?

4) Pwyswch fotwm ar y teclyn eto, ond y tro hwn edrychwch ar yr LED drwy’r camera. Noder: gwnewch yn siŵr bod cymaint â phosib o’r disgyblion yn gallu gweld sgrin y camera. Gallwch hefyd basio’r propiau o amgylch er mwyn i’r disgyblion eu harchwilio ar ôl yr arddangosiad.

5)Beth mae’r disgyblion yn sylwi arno y tro hwn? Mae’r teclyn yn gweithio ac yn allyrru golau. Ond ni all y llygad dynol weld y math hwn o olau. Golau isgoch ydyw.

![Infrared Remote](/images/infrared-remote.png)

6) A allan nhw enwi unrhyw fath arall o olau nad oes modd i’r llygad noeth ei weld? Ysgrifennwch eu hatebion ar y bwrdd hyd nes bod gennych bob math o olau. Gallwch roi ambell gliw iddyn nhw: Ydyn nhw erioed wedi torri asgwrn? Ydyn nhw erioed wedi ailgynhesu eu swper? Ydyn nhw’n gwrando ar gerddoriaeth yn y car
  - Radio
  - Micro-don
  - Uwchfioled
  - Isgoch
  - Pelydr X 
  - Pelydr Gama	

7)  Gallwch esbonio bod yr hawl yn allyrru pob math o olau — rhai y gallwn eu gweld a rhai na allwn eu gweld — ac felly pob seren arall hefyd. Drwy edrych ar y Bydysawd â thelesgopau pelydr X, isgoch, radio ac ati, gallwn weld pob math o wrthrychau nad ydyn nhw’n weladwy i’r llygad dynol. 

8) Rhannwch y dosbarth yn grwpiau o dri neu bedwar. I bob disgybl, rhowch daflen waith Golau Anweladwy (Atodiad 6) a llechen. Gofynnwch iddyn nhw lenwi’r taflenni gwaith fel grŵp.

**Noder: Dylid dweud wrth y disgyblion am beidio â phoeni os oes llinellau tenau ar y delweddau ar y wefan. Picseli marw ar y telesgop yw’r rhain, a does dim i’w wneud am y peth.**

###### Atebion Taflen waith Golau Anweladwy:

Targed | Golau Gweladwy | Golau Anweladwy | Y ddau
--- | --- | --- | ---
| Galaeth Sigâr | Rhagor o sêr yn weladwy| Pelydr X yn dangos ffrydiau deunydd poeth yn saethu o’r canol. | Prif ddisg yr alaeth i’w gweld o’r ochr
| Galaeth y Cyrn | Clytiau llachar o sêr i’w gweld oddi mewn i’r alaeth. | Eurgylch estynedig o ddeunydd o amgylch y galaethau | Siâp galaethau’n ffurfio
| Y Saethydd A| Mewn golau gweladwy fe welwch ddisg yr alaeth, | Ffrydiau enfawr yn ymestyn allan o dwll du anweladwy yng nghanol yr alaeth. Ffrydiau yn ymestyn allan ar ongl sgwâr i ddisg yr alaeth. | Dim
| Nifwl yr Eryr | Nwy cymylog yn fwy eglur, sêr yn fwy llachar a’r cyferbyniad rhwng tywyllwch a golau yn fwy amlwg | Rhagor o sêr i’w gweld mewn golau micro-don, gan gynnwys sêr sydd ynghudd yn y colofnau o lwch | Sêr a chymylau o nwy a llwch |
| Nifwl y Cranc | Deunydd sêr wedi’i fwrw allan: plisgyn o nwy a llwch cosmig. | Disg pelydr X yn troelli o amgylch seren niwtron ganolog (craidd seren wedi ffrwydro) | Plisgyn o ddeunydd wedi’i fwrw allan

#### Casgliad

I orffen y gweithgaredd, tynnwch eich llun eich hun o o leiaf un o’r gwrthrychau sydd yn y daflen waith gan ddefnyddio’r telesgopau robotig: Galaethau’r Cyrn, Nifwl Orion, Galaeth Sigâr, Nifwl y Cranc, Galaeth y Triongl.

| Targed               | Amser Dadleniad  |
| -------------        |:-------------: |
| Galaeth Sigâr         | 25s            |
| Galaeth y Cyrn      | 240s           |
| Galaeth y Cranc          | 120s           |
| Y Saethydd A          | 120s           |
| Nifwl yr Eryr         | 120s           |


#### Cysylltiadau â’r Cwricwlwm

[Gwyddoniaeth CA2 yng Nghwricwlwm Cenedlaethol Cymru](http://learning.wales.gov.uk/docs/learningwales/publications/140624-science-in-the-national-curriculum-cy.pdf) **“Sut mae pethau’n gweithio: sut mae goleuni’n teithio a sut y gellir ei ddefnyddio.”**
 		


