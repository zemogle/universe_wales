+++
date = "2016-02-10T11:09:29Z"
draft = false
title = "Maint Cysawd yr Haul"

tags = ['solar-system-cy']
+++

Faint o amser mae’n cymryd i deithio i’r Lleuad? Faint o amser a gymerai i gyrraedd ymyl Cysawd yr Haul? Yn y gweithgaredd hwn, bydd y disgyblion yn dysgu am faint Cysawd yr Haul, gan ddechrau â’r Ddaear a’r Lleuad, ac ehangu i gynnwys yr holl blanedau. 

[**Maint Cysawd yr Haul canllaw athrawon**](https://drive.google.com/open?id=1GLScj_FrKuOb6MgEki_xIhgnRlxpcUp9)

[**Maint Cysawd yr Haul taflen waith myfyrwyr**](https://drive.google.com/open?id=1AFn90s3Wu4VrMYToiZ79Y7vBHDMbd3rs)

##### Amcanion Dysgu:

- Datblygu dealltwriaeth o raddfa Cysawd yr Haul, gan symud o’r gwrthrych agosaf i’r pellaf.
- Defnyddio sgiliau rhifedd i greu model o Gysawd yr Haul i raddfa
- Defnyddio sgiliau rhifedd i gyfrifo faint o amser fyddai’n cymryd i deithio i wahanol rannau o Gysawd yr Haul.  

##### Deunyddiau

- Glôb, a Lleuad i raddfa
- 6 metr o linyn 
- Pen marcio
- Pren mesur neu dâp mesur
- Cyfrifiannell
- Taflen waith Maint Cysawd yr Haul i bob disgybl

##### Gwybodaeth Gefndir

**Cysawd yr Haul**: Mae Cysawd yr Haul yn cynnwys yr Haul a phopeth sy’n symud o’i amgylch. Mae wyth o blanedau, pump o blanedau corachaidd a llawer o leuadau, comedau, asteroidau a meteorau.

**New Horizons**: Dyma’r llong ofod gyflymaf i’w hadeiladu erioed. Fe’i lansiwyd yn 2006 ar ymgyrch i gyrraedd Plwton yn ardal dywyllaf, oeraf Cysawd yr Haul, a chyrhaeddodd yno yn 2015. Mae New Horizons yn teithio ar gyflymder cyfartalog rhyfeddol o 58,536 kilometr yr awr.

**Model i Raddfa**: Mae model i raddfa yn fodel sy’n dangos gwrthrych a wnaed yn llai neu’n fwy yn ôl maint cywir (a elwir yn raddfa). Caiff y raddfa ei dangos ar ffurf: yr hyd sy’n cael ei ddefnyddio yn y model, wedyn colon (":"), wedyn hyd cyfatebol y peth go iawn. 

**Er enghraifft**: os yw bwrdd yn 30 cm o led, gan ddefnyddio graddfa o 1:30, byddem yn creu bwrdd sy’n 1 cm o led. Pe byddai bwrdd yn 60 cm o led, gan ddefnyddio’r un graddfa o 1:30 eto, byddai’r model o’r bwrdd yn 2cm o led. 

Pe byddai gan fodel raddfa o "1:10", byddai gan unrhyw fodel sydd â maint o "1" faint o "10" yn y byd go iawn, felly byddai model o ystafell sy’n 1 metr o led yn dangos ystafell sy’n 10 metr o led yn y byd go iawn. 

##### Cyfarwyddiadau

1)	Daliwch eich glôb a’r “Lleuad” o becyn cymorth “Bydysawd mewn Bocs” (neu gofynnwch i ddau wirfoddolwr: un i ddal y glôb, ac un i ddal y Lleuad). Gofynnwch i’r dosbarth pa mor bell maen nhw’n meddwl yw’r Lleuad o’r Ddaear ar y raddfa hon? A ddylech eu dal yn agosach at ei gilydd neu’n bellach oddi wrth ei gilydd? 

2)	Gadewch i’r disgyblion ddyfalu ychydig o weithiau, wedyn esboniwch y gallech osod 30 o blanedau’r Ddaear yn y gofod sydd rhwng y Lleuad a’r Ddaear! Mae’n 384,000 km! 

3)	Hefyd, gallech fesur cylchedd y glôb, lluosi’r rhif hwn â 30, a rhoi’r pellter ar y llawr i ddangos yr union bellter i raddfa. Wrth ddefnyddio pêl y Ddaear o’r Bydysawd yn y Dosbarth, dylai’r Lleuad fod ryw 12.5 metr i ffwrdd.

4)	Faint o amser mae’r disgyblion yn credu mae’n cymryd i deithio’r pellter hwn mewn llong ofod?

5)	A allant ddefnyddio cyfrifiannell i gyfrifo faint fyddai’n cymryd i deithio i’r Lleuad ar fwrdd New Horizons?

**384,000 ÷ 58,536 = 6.56 awr**

6)	Nesaf gofynnwch i’r disgyblion beth yw’r gwrthrych agosaf nesaf i’r Ddaear? (Ateb: Mawrth.) Yn rhan nesaf y gweithgarwch, byddant yn dysgu maint Cysawd yr Haul a’r pellter rhwng y gwrthrychau. 

7)	Cymrwch ddarn o linyn a rhowch streipen drwchus ar y llinyn yn agos i un pen. Bydd y streipen hon yn cynrychioli’r Ddaear.

![Solar System Scale String](/images/string-scale.png)

8) Nawr gallwch naill ai ofyn i’r disgyblion ymarfer eu sgiliau rhifedd a llenwi taflen waith Maint Cysawd yr Haul (Atodiad 8), neu ddefnyddio’r gwerthoedd yn y tabl isod i ddangos y pellteroedd rhwng y planedau yng Nghysawd yr Haul.


Planed | Pellter i'r haul (km) | Pellter (cm)
--- | --- | ---
Mercwri | 57 000 000 | 5.7
Gwener | 108 000 000 | 10.8
Ddaear | 105 000 000 | 15
Mawrth | 228 000 000 | 22.8
Iau | 780 000 000 | 78
Sadwrn | 1 430 000 000 | 143 
Wranws | 2 880 000 000 | 288
Neifion | 4 500 000 000 | 450 
Plwton | 5 910 000 000 | 591

9) Gofynnwch am wirfoddolwr i fesur y pellter o’r “Haul” i blaned Mercher gan ddefnyddio’r gwerthoedd yn y tabl isod (neu eu gwerthoedd eu hunain). Rhowch linell ar y llinyn gyda’r pen marcio i gynrychioli planed Mercher. 

10) Nesaf, gofynnwch i ail wirfoddolwr fesur y pellter o’r Haul i blaned Gwener. Ewch yn eich blaen hyd nes eich bod wedi nodi’r pellter i bob planed (ynghyd â phlaned gorachaidd Plwton). 

11) Nawr gofynnwch am naw o wirfoddolwyr i fod yn blanedau. I ddewis eich gwirfoddolwyr, gallech ofyn i’r disgyblion ddweud enwau’r planedau yn eu trefn o’r Haul (e.e. ar ôl Mercher, dewiswch y disgybl sy’n dweud Gwener). 

![Solar System Scale Demo](/images/scale-system-demo.png)

12. Gofynnwch iddynt sefyll yn y drefn gywir — yr Haul ar y chwith eithaf, a’r blaned sydd bellaf o’r Haul ar y dde eithaf — y tu ôl i’r llinyn a dal eu bawd dros y pwynt bach sy’n cynrychioli eu planed nhw. 
 
13. Ar beth mae’r plant eraill yn sylwi:
		i. Ai’r un bylchau sydd rhwng y planedau? 
		ii.	A yw’r planedau sydd bellaf oddi wrth yr Haul yn agosach at ei gilydd neu’n bellach oddi wrth ei gilydd? 
		iii. Pam felly?

14) Os yw’n cymryd tua 7 awr i deithio o’r Ddaear i’r Lleuad, faint o amser maen nhw’n meddwl a gymerai i deithio i Fawrth, Iau neu hyd yn oed i Blwton?

15) Gofynnwch i’r myfyrwyr gyfrifo faint o amser a gymerai i deithio i bob un o’r planedau ar fwrdd New Horizons gan ddefnyddio’r pellteroedd yn eu tabl. Byddant yn trosi’r rhif o oriau i ddiwrnodau (drwy rannu â 24). 

**Dewis arall**: *Defnyddiwch ddarn o bapur sgrap i greu model o Gysawd yr Haul. I wneud hyn, bydd arnoch angen sawl dalen o bapur A2 neu A3 wedi’u torri ar eu hyd i greu sawl stribed tua 5cm o led. Plygwch y papur yn ei hanner (eu plygu yn eu hyd bob amser). Lluniadwch a labelwch Wranws yn y plygiad. Plygwch y ddau ben i’r canol. Mewn un plygiad lluniadwch Neifion, a lluniadwch Sadwrn yn y llall. Plygwch hyd at Sadwrn a lluniadwch Iau yn y plygiad. Plygwch hyd at Iau. Y plygiad hwn fydd y gwregys asteroidau. Plygwch hyd at y gwregys asteroidau. Y plygiad hwn fydd Mawrth. Yn olaf, plygwch hyd at blaned Mawrth ac wedyn plygwch eto. Y tri phlygiad rhwng Mawrth a’r ymyl fydd y Ddaear, Gwener a Mercher. Ymyl y papur yw’r Haul. Y pen arall yw lleoliad planed gorachaidd Plwton.*

##### Casgliad

Gan eich bod bellach yn deall y pellteroedd rhyfeddol yn y gofod a pham fod telesgop yn offeryn mor hanfodol i archwilio ein Bydysawd helaeth, gwahoddwch y dosbarth i ddefnyddio’r telesgopau robotig i ddarganfod rhyfeddodau’r cosmos!

##### ¥	Cysylltiadau â’r Cwricwlwm:

Gwyddoniaeth CA2 yng Nghwricwlwm Cenedlaethol Cymru, Y Ddaear Gynaliadwy: **“Safleoedd cymharol a nodweddion allweddol yr Haul a phlanedau eraill yng nghysawd yr haul”**



